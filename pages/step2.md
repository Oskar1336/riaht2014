###RIA-bygget

Vid det här laget har du alla nödvändiga verktyg installerade, en hello world på plats, haft handledning med David, fått en app-idé godkänd och är ivrig att komma igång. Vilket det nu äntligen är dags för!

Detta innebär dock (tyvärr?) inte att ni ska hoppa ner i kaninhålet, koda koda koda i fem veckor, och sedan ringa mig när ni är klara. Far from it! Resan är som sagt målet. Vilket innebär att ni ska...

*    skynda långsamt! För många av er är flera av leksakerna vi använder helt nya. Ta tid att **vända och vrida** på dem!
*    **prova olika lösningar**. Har du fått en ny funktionalitet på plats, men är osäker på om det är bästa sättet att lösa det på? Gör en ny branch och prova en annan approach!
*    dokumentera ert arbete! Ni måste skriva **minst en bloggpost i veckan** (deadline söndag), men ni kan absolut skriva fler och kortare. Jag vet att skrivande inte är favoritsysslan för många av er, och jag SKA försöka hålla svensklärarDavid i schack, men faktum kvarstår - ni måste skriva ned vad ni gör! Frustrationer, små segrar, återvändsgränder, buggar, eleganta lösningar - allt är av intresse! Glöm sedan inte att registrera era bloggpostar på guilden. 
*    ha **handledning** så ofta ni kommer åt! Ni behöver som sagt inte ha en ursäkt för att begära handledning, utan ni är varmt välkomna att bara checka in för att stämma av och snacka kod rent allmänt.
*    skriva **unit tests**! Detta är som sagt frivilligt, men vill ni så ger det väldigt mycket att prova på att jobba testdrivet. Chans finns också att plocka poäng i Daniels kurs. Mer info på [Jestsidan](../jest).
*    kollaborera med varandra! Mer om det nedan, men riktlinjen är att få till **en pull request i veckan**! Dessa skall registreras på guilden precis som era bloggposter.

Detta kurssteg utgör halva kursen, och varar alltså 5 veckor. I någon sorts mening skall appen sedan vara färdig! Men, som sagt, resan är målet, och ur kursens avseende så är ni "godkända" så länge ni har dokumenterat resan, även om den slutar i kaos och katastrof.

###Kollaborering

Tidigare år har kollaboreringen varit antingen frivillig, eller koncentrerad till ett eget kurssteg. Men just för att det ger så väldigt mycket att dyka ner under någon annans motorhuv så tvingar vi er i år att löpande kollaborera med varandra. Minimikravet är som sades ovan en pull request i veckan!

Detta är mer brutalt än vad det kanske först låter som. Att läsa någons blogg för att förstå sammanhanget, testa appen, sätta sig in i koden, hitta utrymme till förbättring och sedan genomföra den förbättringen i en pull request, är en lång process som tar tid. Men det är helt med i kursplanen, och all tid ni lägger på detta är minst lika mycket värd i mina kursledarögon som tiden ni spenderar knackandes egen kod. Slarva därför inte med detta!

Hur stor måste då en ändring vara? Vad är en tillräcklig ursäkt för att göra en pull request? Tja, jag vill ogärna lägga en ribba. Ibland kan det ju vara en trivial ändring men som ändå är till gagn för repoägaren. Och ibland är det helt enkelt omöjligt att komma på något vettigt! Så, fritt fram att bestämma utifrån eget huvud.

När ni gjort en pull request, glöm inte att registrera den i guilden! Och på tal om guilden - är ni osäkra på vems kod ni ska trakassera så [kolla på översikten](http://blog.krawaller.se/riaht2014/dist/#/pullrequests) - extra karmapoäng utlovas till den som inte har några nollor på sin rad!